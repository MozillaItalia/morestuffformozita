<p>Sin dalla sua nascita, uno dei principi cardine di Internet è quello della neutralità della rete (<em>Net Neutrality</em>). In base a questo principio, i fornitori della connessione a Internet si impegnano a non fare distinzione di genere tra i vari contenuti creando corsie preferenziali o blocchi: tutti hanno la stessa priorità e i dati vengono trasmessi alla massima velocità disponibile. Sia che si tratti di un video di un grande colosso di streaming o di un piccolo sito personale, oppure di un servizio in diretta concorrenza con quelli forniti dal provider stesso, tutti hanno la stessa priorità di occupazione della connessione dati.</p>
<p>I provider internet però vorrebbero monetizzare maggiormente i loro investimenti nelle infrastrutture della rete e, per questo motivo, richiedono di poter offrire servizi a pagamento per prioritizzare la trasmissione dei contenuti. Ciò significa che chi potrà permettersi questi servizi accederà a un canale preferenziale per la distribuzione dei contenuti e tutti gli altri verranno messi in coda e trattati come contenuti di seconda classe. Il piccolo sito o i grandi siti delle fondazioni pubbliche che non potranno sostenere tali costi vedrebbero i loro contenuti accessibili a velocità ridotte, se non addirittura inaccessibili quando la connessione dati è totalmente occupata dalla trasmissione dei contenuti delle grandi società commerciali che pagheranno per avere un servizio di prima classe.</p>
<p>Il prossimo luglio i legislatori europei, nello specifico l’Organismo dei regolatori europei delle comunicazioni elettroniche (<a href="https://it.wikipedia.org/wiki/Organismo_dei_regolatori_europei_delle_comunicazioni_elettroniche" target="_blank">BEREC</a>), sono chiamati a decidere sulla questione della <em>neutralità della rete</em> ed è importante far sentire la nostra voce per influenzare le loro decisioni, in modo che siano volte alla salvaguardia di Internet come bene pubblico e non lasciato alla mercé di grandi colossi commerciali. Mozilla <a href="https://www.mozilla.org/it/about/manifesto/" target>sostiene</a> un Internet libero, aperto e accessibile a tutti ed è per questo che abbraccia questa battaglia e invita tutti a sostenere la neutralità della rete.</p>
<p>Visita il sito <a href="https://savetheinternet.eu/it/" target="_blank">savetheinternet.eu</a> e compila il modulo per far sapere ai legislatori europei che sostieni la neutralità della rete.</p>
