<p>Sin dalla sua nascita, uno dei principi cardine di Internet è quello della <em>net neutrality</em> (neutralità della rete). In base a questo principio, i fornitori delle connessioni dati, i provider internet, si impegnano a non fare distinzione di genere tra i vari contenuti, tutti hanno la stessa priorità e tutti i dati vengono trasmessi alla medesima velocità. Sia che si tratti di un video di un grande colosso di streaming o di un piccolo sito personale, tutti hanno la stessa priorità di occupazione della connessione dati e vengono trasmessi in modo democratico senza alcuna distinzione.</p>
<p>I provider internet però vorrebbero monetizzare maggiormente i loro investimenti nelle infrastrutture della rete e per questo motivo richiedono di poter offrire servizi a pagamento per prioritizzare la trasmissione dei contenuti. Ciò significa che chi potrà permettersi questi servizi accederà a un canale preferenziale per la distribuzione dei contenuti e tutti gli altri verranno messi in coda e trattati come contenuti di terza classe. Il piccolo sito o i grandi siti delle fondazioni pubbliche che non potranno sostenere tali costi vedrebbero i loro contenuti accessibili a velocità molto ridotte, se non addirittura inaccessibili quando la connessione dati è totalmente occupata dalla trasmissione dei contenuti delle grandi società commerciali che pagheranno per essere in prima classe.</p>
<p>Il prossimo luglio i legislatori europei sono chiamati a decidere sulla questione della <em>neutralità della rete</em> ed è importante far sentire la nostra voce per condizionare le loro decisioni in modo che siano volte alla salvaguardia di Internet come bene pubblico e non lasciato alla mercé di pochi grandi colossi commerciali. Mozilla ha <a href="https://www.mozilla.org/it/about/manifesto/" target>da sempre sostenuto</a> un Internet libero, aperto e accessibile a tutti ed è per questo che abbraccia questa battaglia e invita tutti a sostenere la neutralità della rete.</p>
<p>Visita il sito<a href="https://savetheinternet.eu/it/" target="_blank">savetheinternet.eu</a> e compila il modulo per far sapere ai legislatori europei che sostieni la neutralità della rete.</p>
